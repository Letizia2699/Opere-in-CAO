## Calcestruzzo ad alta resistenza
Il calcestruzzo ad alta resistenza è caratterizzato da un valore di reistenza caratteristica compreso tra 75 N/mmq e 115 N/mmq. A differenza di un calcestruzzo ordinario, con rapporto a/c pari circa a 0,5, il calcestruzzo ad alta resistenza si caratterizza per un rapporto a/c inferiore, intorno a 0,25.
Nel calcestruzzo di elevato rapporto a/c la microstruttura della matrice legante è caratterizzata
da una elevata porosità capillare e dalla presenza di una zona d’interfaccia con
l’aggregato grosso (spessore medio 50 μm), che differisce dalla matrice indisturbata
(lontana dall’aggregato) per composizione, morfologia e densità. La zona d’interfaccia, anche denominata zona di transizione, si distingue per la maggiore
dimensione media dei pori e per la presenza, nella fascia contigua all’aggregato, di cristalli
– orientati e ben sviluppati – di idrossido di calcio (portlandite) e di bastoncini di
trisolfoalluminato idrato (ettringite). A causa della notevole difettosità della zona di transizione vi è poco trasferimento di carico
tra matrice legante e aggregato, e di conseguenza le proprietà dell’aggregato non influiscono
in modo significativo su quelle della matrice legante. Quest’ultima rappresenta
l’anello debole del sistema e quindi da sola caratterizza il comportamento meccanico
del materiale. Pertanto il calcestruzzo normale può essere visto come un materiale, costituito
da inclusioni molto rigide e resistenti (l’aggregato) e da una matrice assai deformabile
e porosa (la malta cementizia). Esercitando tuttavia l’aggregato un effetto di contenimento
quasi isotropo sulla malta (almeno in compressione), si può dire che a livello
macroscopico il comportamento del calcestruzzo sia assimilabile a quello di un materiale
elastico – lineare – omogeneo – isotropo (per stati tensionali e deformativi abbastanza
bassi), in cui tutte le proprietà meccaniche (ad esempio modulo elastico e resistenza a
trazione) dipendono dalla resistenza a compressione, attraverso leggi semplici.
A maggior ragione può essere considerato elastico – lineare – omogeneo – isotropo il calcestruzzo
AR, in cui – grazie alle ottime qualità della malta cementizia (compatta, rigida e resistente) – non vi sono rilevanti differenze di proprietà meccaniche fra malta e aggregato,
al punto che il comportamento elastico – lineare in compressione si mantiene
anche per stati tensionali e deformativi piuttosto alti (fin quasi alla soglia della resistenza
in compressione). Il trasferimento di carico fra matrice ed aggregato grosso è facilitato
dalla minore difettosità ed estensione della zona di transizione, la quale tende addirittura
a scomparire, quando parte del cemento è sostituita da fumo di silice.
Mentre le proprietà del calcestruzzo normale sono influenzate solo da quelle della malta,
nel calcestruzzo AR giocano ruoli importanti sia la malta che l’aggregato: la resistenza
a compressione aumenta al diminuire del rapporto a/c fino a quando la resistenza allo
schiacciamento dell’aggregato non diventi l’anello debole del sistema. A questo punto
per aumentare ulteriormente la resistenza a compressione attraverso la diminuzione del
rapporto a/c occorre cambiare aggregato ed usarne uno più resistente.
A tal proposito si può dire che per impasti con rapporti a/c eguali a 0,6 e a 0,3, le differenze
microstrutturali sono nette; nell’intervallo da 0,5 a 0,35 il passaggio dall’una all’altra situazione
evolve in maniera abbastanza continua. Certo è che la presenza del fumo di silice migliora decisamente la microstruttura, in particolare all’interfaccia aggregato-pasta di cemento.

Per quanto riguarda l'impiego del cemento si sceglie solitamente un cemento Portland tipo I, con classe di resistenza 52.5 e 42.5.
Le caratteristiche del cemento determinanti per le proprietà di resistenza meccanica del
calcestruzzo indurito sono: il contenuto di silicati, il rapporto in massa tra silicato tricalcico
e silicato bicalcico, e la finezza di macinazione.
Il silicato tricalcico si idrata rapidamente liberando una notevole quantità di calore,
mentre il silicato bicalcico si idrata più lentamente e di conseguenza il rilascio del calore
di idratazione avviene entro un esteso intervallo di tempo. Pertanto i cementi ad alto
contenuto di silicato tricalcico permettono un rapido guadagno di resistenza, e ciò provoca,
nel caso di elementi strutturali di grande sezione (basso rapporto superficie esposta/
volume), una sensibile crescita della temperatura che può raggiungere e superare i
50°C. Al contrario un cemento che contenga sostanziali quantità di silicato bicalcico sviluppa
resistenza più lentamente, raggiungendo resistenze finali altrettanto soddisfacenti,
ma la punta di temperatura nel corso dell’idratazione risulterà senz’altro inferiore.
Tuttavia, raramente la temperatura massima raggiunta rappresenta un problema, in quanto
i calcestruzzi AR sono caratterizzati da rapporti acqua/cemento molto bassi e quindi la
quantità di cemento coinvolta nell’idratazione trova un limite nella poca acqua disponibile.
Di maggiore interesse pratico è invece il gradiente di temperatura tra centro e periferia
dell’elemento strutturale, in quanto la superficie del getto è di solito a temperatura molto
più bassa.
Si ritiene che il rischio di fessurazione causata da raffreddamento differenziale sia minimo
quando il gradiente termico non supera i 20°C/m.
Lo sviluppo della resistenza meccanica iniziale è anche favorito dalla finezza di macinazione
del cemento, perché all’aumentare della sua superficie specifica aumenta la velocità
di reazione con l’acqua.
In generale i cementi Portland della classe 52,5 sono caratterizzati da un alto contenuto
di silicato tricalcico e da una maggiore finezza di macinazione; il loro impiego non ha alternativa
quando si richiede elevata resistenza meccanica alle stagionature di 1-3 giorni.
Per i cementi Portland della classe 42,5, il contenuto in silicati totali e in silicato tricalcico
e la finezza di macinazione variano – a seconda della provenienza – entro intervalli
meno ristretti rispetto a quanto avviene per i cementi Portland della classe 52,5.
Nello studio degli impasti di prova, una fase laboriosa è la scelta dell’abbinamento cemento
Portland – superfluidificante in quanto occorre garantire il massimo di compatibilità.
Tale proprietà è valutata in base al dosaggio di additivo necessario ad ottenere una
data fluidità e a conservarla per un periodo di tempo sufficiente per il corretto svolgimento
della posa in opera.
La compatibilità fra cemento Portland e superfluidificante è anche d’interesse per l’economia
del calcestruzzo: l’additivo è sì componente indispensabile, ma aumenta i costi
effettivi del calcestruzzo. Numerosi sono i parametri chimici e fisici che controllano l’efficacia dell’abbinamento:
del cemento sono importanti la velocità di rilascio degli ioni Ca2+ e SO4
2- nell’acqua
di impasto, e la reattività dell’alluminato tricalcico; dell’additivo interessa il grado di
attività ed il contenuto di sostanza attiva nel formulato.
La velocità di rilascio degli ioni Ca2+ e SO4
2- dipende dalla forma di solfato di calcio contenuto
nel cemento e dall’eventuale presenza di solfati alcalini nel clinker. L’uso di cementi Portland a basso contenuto di alluminato o il posticipo in fase d’impasto
dell’aggiunta di additivo non risolvono il problema della compatibilità. I cementi
Portland del tipo summenzionato sono ad alto tenore di fase ferrica e la loro velocità di
indurimento non risulta adeguata per un calcestruzzo AR; ricorrere all’aggiunta dell’additivo
(dopo una prima fase di mescolamento) aumenta la probabilità di errore nei dosaggi
dell’acqua e dell’additivo, oltre a complicare l’operazione d’impasto.

AGGIUNTE MINERALI ATTIVE

Le aggiunte minerali attive impiegate con successo nella produzione di calcestruzzo AR
sono il fumo di silice, le ceneri volanti, le argille calcinate (ad esempio il metacaolino),
le pozzolane naturali e la loppa granulata di altoforno finemente macinata. Fumo di silice
e ceneri volanti sono dotate, nell’ordine, di spiccata e moderata attività pozzolanica;
la loppa granulata d’altoforno è al riguardo meno attiva, ma possiede discrete proprietà
idrauliche, definite latenti perché si manifestano soltanto in ambiente alcalino. In linea generale l’efficacia di una aggiunta minerale destinata a sostituire parte del cemento
in un calcestruzzo AR va valutata in riferimento al modo e alla intensità di azione
del fumo di silice. I parametri alla base del confronto sono la granulometria, il contenuto
e la reattività della fase attiva. La granulometria è parametro effettivo di confronto soltanto
se le particelle sono piccole al punto da potersi inserire negli spazi vuoti tra i granuli
di cemento. La reattività è intesa come capacità di reagire più o meno velocemente
con l’idrossido di calcio, separato durante l’idratazione del cemento, per formare composti
cementanti. Il fumo di silice presenta al massimo grado le tre caratteristiche citate, mentre le altre
due aggiunte sono poco o nulla efficaci come riempitivi (filler) nel senso sopra indicato.
Questa loro insufficienza è in pratica superata usandole in miscela con il fumo di silice. Quest'ultimo è considerato il mezzo più semplice per conseguire la resistenza e la lavorabilità desiderate ed il modo più efficace per ridurre la permeabilità dell'impasto indurito. Gli effetti peculiari che distinguono il fumo di silice dagli altri tipi di aggiunta sono sostanzialmente
da attribuire alla sfericità e finezza delle particelle che, se adeguatamente
deflocculate mediante un appropriato dosaggio di superfluidificante, si disperdono uniformemente
nell’impasto disponendosi nei vuoti tra le particelle di cemento. Pertanto
migliora l’impaccamento generale e in particolare quello all’interfaccia con l’aggregato.
Nella sua funzione di aggiunta per eliminare i vuoti più fini, il fumo di silice comporta
numerosi effetti positivi: (1) diminuzione dell’adesività, e miglioramento della coesività
e della fluidità della pasta nel calcestruzzo fresco; (2) diminuzione drastica dell’essudazione dell’acqua (bleeding) sia in superficie, che all’interno; (3) separazione dell’idrossido
di calcio in cristalli dispersi perché le piccole particelle di fumo di silice agiscono da
centri di germinazione (questo effetto mantiene alta la velocità della reazione pozzolanica
e accelera l’idratazione dei silicati di calcio del cemento); (4) eliminazione quasi totale
della discontinuità microstrutturale rappresentata dalla zona di transizione all’interfaccia
con l’aggregato grosso; (5) miglioramento complessivo dell’aderenza
pasta/aggregato, con maggiore collaborazione statica fra le due fasi (a questo risultato
contribuiscono la formazione di cristalli di idrossido di calcio più piccoli, la migliore reazione
pozzolanica e il migliore impaccamento della frazione particellare fina); (6) miglioramento
netto dell’omogeneità microstrutturale della matrice legante lontano dall’aggregato,
con porosità costituita da pori molto fini. L’eliminazione, totale o quasi, della zona di transizione e l’affinamento dei pori determinano
un significativo aumento della resistenza a compressione a tutte le stagionature,
e una netta diminuzione della permeabilità. Il massimo incremento della resistenza a
compressione, mediamente valutabile nel 20÷25%, è raggiunto tra 7 e 28 giorni, periodo
nel quale la silice aggiunta è consumata nella reazione con l’idrossido di calcio. In assenza
di fumo di silice, lo stesso impasto difficilmente raggiungerebbe resistenza a compressione
maggiore di 80-85 N/mm2.
Con la caduta della permeabilità, migliora decisamente la durabilità ai solfati, alle acque
dilavanti e alla carbonatazione, e aumenta di alcune volte la resistenza alla penetrazione
degli ioni cloruro, mentre la durabilità ai cicli di gelo e disgelo è tuttora oggetto di controversia
in relazione alla necessità o meno di incorporare aeranti.
La sostituzione di una parte del cemento Portland con cenere volante o loppa granulata
di altoforno macinata ha effetti positivi ai fini del controllo della reologia del calcestruzzo
fresco e della fessurazione di origine termica, mentre si riflette negativamente sullo
sviluppo della resistenza iniziale. Le due aggiunte minerali costano meno del cemento e,
permettendo di ridurre la quantità di additivi necessaria per il controllo reologico sono
vantaggiose per l’economia del calcestruzzo. Durante le ore iniziali, subito dopo l’impasto, la cenere volante e la loppa granulata agiscono
principalmente da diluenti del cemento a causa della loro bassa reattività.
L’effetto diluente si traduce in una riduzione della quantità di solido idratato presente nell’unità
di volume della pasta legante e quindi in un più lento decadimento della lavorabilità (slump).
Ciò permette di controllare la reologia dell’impasto con una quantità minore di additivi.
Sia l’idratazione della loppa che le reazioni pozzolaniche della cenere volante sono accompagnate
da modesto sviluppo di calore. Ne segue un limitato innalzamento di temperatura
del calcestruzzo durante l’idratazione del cemento Portland, grazie anche alla
lenta reattività di loppa e ceneri volanti.
Pertanto, quando si ritiene concreto il rischio che in un elemento strutturale possano insorgere
gradienti termici di entità tale da generare fessurazione, la sostituzione di parte
del cemento con aggiunte minerali attive costituisce un’opzione economicamente valida
alla scelta di un cemento Portland a più basso sviluppo di calore e all’uso di acqua raffreddata
per abbassare la temperatura del calcestruzzo fresco.
La bassa reattività dell’aggiunta minerale rallenta inevitabilmente lo sviluppo della resistenza
iniziale. Di questo occorre tener conto per la valutazione preventiva del tempo di
disarmo dei getti e dell’età alla quale il calcestruzzo raggiunge la resistenza desiderata,
tempo ed età che possono non coincidere, l’uno con quanto previsto dal costruttore,
l’altra con quanto assunto dal progettista. L’andamento della resistenza iniziale può essere modificato riducendo il rapporto a/c,
diminuendo la percentuale di aggiunte e/o aumentando la loro finezza mediante macinazione.
Naturalmente ognuno di questi interventi comporta una riduzione del beneficio
economico.
Se si costruisce in condizioni di temperatura ambientale in cui la velocità di idratazione
del cemento Portland sia rallentata in modo significativo, i problemi derivanti dal forte
rallentamento nello sviluppo della resistenza iniziale richiedono soluzioni appropriate
alla specifica situazione operativa.

AGGREGATI

1. SABBIA

Poiché il calcestruzzo AR contiene generalmente una quantità notevole di particelle fini, non è necessario che vi sia un
contributo di fini anche da parte della sabbia, con riferimento a lavorabilità e segregazione.
Pertanto l’assortimento granulometrico della sabbia va considerato soprattutto in relazione all’effetto sulla domanda d’acqua. Sono perciò preferibili sabbie costituite da
elementi arrotondati, a superficie liscia, con i passanti ai setacci 50 e 100 ai valori minimi
ammessi (UNI 8320), possibilmente prive di argilla, limo-terriccio, materiale friabile,
elementi piatti (in particolare mica) e di contaminanti di natura organica. È ritenuto
adeguato un modulo di finezza nell’intervallo 2,7-3.
L’impiego di sabbia grossolana ha anche il vantaggio di facilitare l’operazione d’impasto,
perché aumenta la deformabilità a taglio della pasta, e di ridurre l’adesività
del calcestruzzo fresco con miglioramento dell’attitudine alla compattazione.
2. AGGREGATO GROSSO E DIAMETRO MASSIMO DELL'AGGREGATO

Considerazioni primarie nella scelta dell’aggregato grosso sono il livello massimo di resistenza
conseguibile e la domanda d’acqua.
In generale la scelta preferita è pietrisco costituito da elementi di forma per quanto possibile
equidimensionale, di moderata angolarità e di tessitura non eccessivamente rugosa.
Ai bassi rapporti a/c, tipici del calcestruzzo AR, ed in particolare nell’intervallo a/c 0,23-
0,3, è possibile che la resistenza della matrice legante diventi simile o superiore a quella
dei granuli lapidei. In tale situazione, ogni ulteriore riduzione del rapporto
a/c non conduce a guadagni significativi di resistenza: l’unico provvedimento utile per
innalzare il livello di resistenza è allora la sostituzione dell’aggregato con uno più resistente.
Pertanto, nella scelta della resistenza di progetto di una struttura in calcestruzzo
AR è raccomandabile assicurarsi che gli aggregati reperibili nella zona di costruzione
permettano di conseguire il livello di resistenza richiesto. È provato che con i migliori aggregati naturali attualmente in uso per la produzione dei calcestruzzi
ordinari sia possibile raggiungere resistenze fino a 130÷140 N/mm2. Nella fascia degli alti
valori di resistenza, l’aggregato è generalmente pietrisco, ottenuto da rocce dense e dure.
La forma dei granuli di pietrisco è importante per la reologia dell’impasto fresco. L’angolarità
contribuisce alla resistenza, generando fra i granuli una sorta di ingranamento
meccanico. La tessitura superficiale condiziona il legame d’interfaccia tra matrice legante
e aggregato grosso, e quindi influisce sulla sollecitazione alla quale inizia la microfessurazione
dell’interfaccia. Attraverso questa via, la tessitura superficiale può anche
agire sul modulo di elasticità e sulla forma del ramo ascendente della curva σ-ε.
Tuttavia, a causa dell’effetto negativo sulla domanda d’acqua, occorre evitare sia una
presenza di percentuali significative di elementi particellari molto allungati ed angolosi,
sia una tessitura superficiale molto rugosa.
Nell' eventualità che si usi ghiaia, il legame d’interfaccia risulta particolarmente sensibile
alla presenza in superficie di strati sottili e molto aderenti di argilla o limo.
Mentre per i calcestruzzi ordinari si può ottenere un incremento di resistenza aumentando
il diametro massimo dell’aggregato (perché diminuisce l’acqua necessaria per una
data lavorabilità), l’effetto non è altrettanto evidente nei calcestruzzi AR per i quali è
spesso vantaggioso limitare dmax a 10-12 mm.
Gli argomenti a sostegno della limitazione possono essere cosi riassunti:
-  al crescere di dmax diminuisce l’area superficiale per unità di volume dell’aggregato, e
aumentano spessore e eterogeneità della zona di transizione a detrimento della resistenza
del calcestruzzo;
- all’aumentare di dmax diminuisce la frazione di pasta. Di conseguenza, il contrasto fornito
dagli aggregati alle variazioni di volume della pasta aumenta e così pure le tensioni
addizionali nella pasta indurita; diventa perciò concreto il rischio di microfessurazione
della zona d’interfaccia prima dell’applicazione del carico;
- al diminuire della pezzatura, i granuli di una roccia frantumata diventano più resistenti
perché diminuisce la probabilità di difetti interni residui (pori, microfessure, inclusioni
di minerali teneri).
Il dibattito sul problema della pezzatura massima ottimale dell’aggregato è ancora aperto,
tant’è che in non pochi casi sono stati usati con successo frantumati di diametro massimo
fino a 20-25 mm. Tuttavia, sulla base della esperienza a tutt’oggi acquisita è innegabile
che la resistenza desiderata possa essere conseguita più facilmente impiegando
aggregati di diametro massimo 10-12 mm.

3. ACCIAIO DI ARMATURA

In via generale devono essere osservate le prescrizioni del D.M. 9/1/96 “Norme tecniche per le opere in c.a. e
c.a.p. ed in acciaio”, e successive modifiche.
Pertanto, come precisato sopra, resta fermo il riferimento alla normativa generale degli
acciai anche nell’ambito dell’impiego di calcestruzzo ad alta resistenza.
Tuttavia si precisa che, in relazione alle elevate prestazioni richieste al calcestruzzo, si dovrà
utilizzare solo il tipo di acciaio FeB 44k per quanto concerne l’acciaio in barre, escludendo
quindi l’FeB 38k e l’acciaio tondo liscio. In particolare si dovranno utilizzare acciai
saldabili, marchiati e rispettosi - per l’impiego in zona sismica - delle specifiche
prescrizioni sulla duttilità, riguardanti i rapporti (fy/fyk) e (ft/fy)k.
